Да се реализира  симулатор на популярната казино игра Блекджек (Blackjack).
В реализацията задължително трябва да са включени следните класове: карта, тесте и играч. В решението могат да се реализират и други класове, характеристики и операции, освен изброените по-долу.
  
Картата притежава следните характеристики: 
 Боя (спатия, каро, купа, пика) 
 Стойност (2, 3, 4, 5, 6, 7, 8, 9, 10, J, Q, K, A) 
 Сериен номер (символен низ с максимална дължина 15 символа) 
 
Тестето притежава следните характеристики:
Последователност от карти
Серия (символен низ с максимална дължина 10 символа). Серийните номера на всички карти в тестето трябва да са уникални и да започват със серията на тестето.


Тестето да може да се конструира по следните начини:
по подразбиране – съставя се стандартно тесте с 52 карти (по една от всяка комбинация на боя и стойност), като серията на тестетo в този случай е "Default". Картите са подредени в случаен ред.
с параметри брой карти k (цяло число) и серия s (низ до 10 символа) – съставя тесте от k на брой случайни карти, като всяка карта се повтаря най-много ⎣(k-1)/52 + 1⎦  пъти (т.е ако имаме до 52 карти, картите не се повтарят, а ако имаме 53 карти, всяка карта може да се среща най-много два пъти). Ако серията s не е указана, тя се задава да е равна на низа "Custom".

Над тестето да могат да се изпълняват следните операции:
draw() – първата карта се премества на дъното на тестето и се връща като резултат. В частност, ако в тестето има k на брой карти, след k пъти извикване на draw, то трябва да се върне в първоначалния си вид.  
swap(...) – по подадени две цели положителни числа се разменят картите с тези поредни номера в тестето. Операцията трябва да се изпълни само ако и двата подадени поредни номера са валидни за тестето.  
suit_count(...) – по подадена боя се връща броя на картите в тестето с тази боя.
rank_count(...) – по подадена стойност се връща броя на картите с тази стойност от все още неизтеглените карти. 
 
Играчът притежава следните характеристики:
Име – задължително две имена, състоящи се от латински букви, започващи с главна буква и разделени с точно един интервал;
Години – цяло число в интервала [18, 90] (все пак, това е хазартна игра);
Победи – цяло неотрицателно число, което представя броя на победите на играча;
КП (коефициент на победи) – дробно число, в което ще се пази каква част от изиграните си игри е спечелил играчът;
ТК – цяло неотрицателно число, задаващо текущ брой точки за текущо играната игра. При всяко начало на нова игра ТК трябва да има стойност 0.
 
 
 
 
 
 
 

 
 
За целите на задачата ще опишем само част от официалните правила на играта.
  
Правилата, които трябва да се реализират,са следните:

Всяка карта носи определен брой точки:
Картите с числова стойност носят толкова точки, колкото е стойността им (от 2 до 10)
Картите вале (J), дама (Q) и поп (K) носят по 10 точки
Асото (A) по изключение може да се брои за 1 или 11 точки, като се избира броят точки, който е в полза на играча
 
Играта се играе с едно тесте от карти и в нея участват играч и раздавач.
 
Играчът започва с 1 карта (тегли се картата от тестето). Играчът има право да тегли колкото карти иска. Целта му е да събере максимален брой точки, без да надхвърля 21. Ако при тегленето играчът надхвърли 21 точки, той губи автоматично и играта приключва. В противен случай, след като играчът приключи с тегленето, е ред на раздавача. Той тегли докато изтеглените от него карти не надвишат 17 точки. Ако получените точки са повече от 21, това е загуба за раздавача и победа за играча. Ако обаче те са в интервала [17, 21], то печели този, който е събрал повече точки. При равенство ще считаме, че печели играчът.
 
Програмата трябва да работи в диалогов режим. При стартирането на програмата трябва да се предложи на потребителя да създаде нов играч или да използва вече съществуващ (като при избора може да се видят статистиките за играча). След като избере играч, потребителят трябва да избере дали ще играе със стандартно тесте или със случайно създадено такова със зададен от него брой карти. След това започва играта. Играчът избира на всеки ход дали да тегли или да приключи. След това (ако играчът не е надхвърлил 21 точки) се генерира тегленето на раздавача. Програмата трябва да изведе съобщение дали играчът е спечелил или загубил. След това данните за потребителя се актуализират и програмата завърша изпълнението си.
Докато тегли карти, потребителят трябва да има възможност да провери каква е вероятността при следващото теглене на карта точките му да се допълнят точно до 21. При пресмятането на вероятността се абстрахираме от това, че картата на върха на тестето е еднозначно определена и приемаме, че са известни само неизтеглените до момента карти в тестето. С други думи, търси се вероятността от все още неизтеглените карти да се изтегли карта със стойност (21 - p) точки (p са събраните точки до момента от потребителя). Очевидно, ако 21 - p > 11, то вероятността е 0.
Пример: Ако p = 17 и в тестето са останали 25 неизтеглени карти, сред които има три карти на стойност 4, то получената вероятност е 3/25 = 0,12.
